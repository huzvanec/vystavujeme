Cesty mořeplavců|Žákovský globus, exponát zapůjčen z učebny 206|Autor textu: Šimon Mareš
<p>
	Období zámořských objevů v 15. a 16. století zásadně změnilo tehdejší představy o světě. Hlavní
	roli v těchto cestách hráli především Portugalci a Španělé, kteří hledali nové obchodní trasy a
	neznámé země.
</p>
<p>
	Jedním z prvních významných mořeplavců byl <b>Bartolomeu Dias</b>, portugalský námořník, který v
	letech 1487–1488 jako první obeplul nejjižnější bod Afriky. Původně ho pojmenoval jako Mys
	Bouřlivý, ale portugalský král mu dal nové jméno – Mys Dobré naděje. Diasova cesta ukázala, že je
	možné dostat se z Atlantiku do Indického oceánu a otevřela tak cestu dalším výpravám.
</p>
<p>
	V roce 1492 se na svou slavnou plavbu vydal <b>Kryštof Kolumbus</b>, který chtěl najít západní
	cestu do Indie. Místo toho ale dorazil k ostrovům v Karibiku, přestože se až do své smrti
	domníval, že doplul do Asie. Jeho objev vedl k rozsáhlé evropské kolonizaci Ameriky a změnil
	dějiny celého světa.
</p>
<p>
	Na Diasovu cestu navázal <b>Vasco da Gama</b>, který v roce 1497 vyplul z Portugalska s cílem
	najít přímou cestu do Indie. Po několikaměsíční plavbě kolem Afriky se mu to skutečně podařilo a
	dorazil do Kalikatu na západním pobřeží Indie. Díky této cestě získali Portugalci kontrolu nad
	výnosným obchodem s kořením.
</p>
<p>
	Další významný objevitel, <b>Amerigo Vespucci</b>, se v letech 1501–1502 účastnil portugalských
	výprav k novým zemím na západě. Jako první pochopil, že tyto oblasti nejsou součástí Asie, ale
	jedná se o zcela nový kontinent. Na jeho počest pak po něm byl nový kontinent pojmenován.
</p>
<p>
	V roce 1500 doplul k břehům dnešní Brazílie portugalský mořeplavec <b>Pedro Álvares Cabral</b>.
	Tuto novou zemi prohlásil za portugalské území a pokračoval dál do Indie, kde navázal obchodní
	styky. Jeho cesta přispěla k rozšíření portugalského vlivu v Jižní Americe i v Indickém oceánu.
</p>
<p>
	Jednou z nejvýznamnějších plaveb této doby byla výprava vedená <b>Fernãem de Magalhãesem</b>. V
	roce 1519 vyplul ze Španělska s cílem nalézt západní cestu do Asie obeplutím Jižní Ameriky. Při
	plavbě objevil průliv, který dnes nese jeho jméno, a vstoupil do Tichého oceánu. Sám Magalhães byl
	zabit na Filipínách v roce 1521, ale jeho posádka pod vedením Juana Sebastiána Elcana pokračovala
	v cestě a v roce 1522 se jako první v historii vrátila do Evropy po obeplutí celé Země.
</p>
<p>
	Díky těmto mořeplavcům se svět stal propojenějším než kdy dřív. Objevy nových zemí vedly k
	obrovským změnám v obchodě, kultuře i politice, a měly dopad, který můžeme cítit dodnes.
</p>
