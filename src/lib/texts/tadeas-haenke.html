Tadeáš Haenke|Autor textu: Michal Diviš
<p>
	Tadeáš Haenke (1761–1816) byl český přírodovědec, botanik a cestovatel. Studoval medicínu v Praze
	a podílel se na založení univerzitní botanické zahrady. Měl široké vědecké zájmy, včetně letectví
	– jako první v českých zemích vypustil horkovzdušný balón. V roce 1788 se měl připojit k expedici
	španělského cestovatele Alessandra Malaspiny, ale kvůli zpoždění se vydal přes Jižní Ameriku sám,
	překonal Andy a setkal se s expedicí až v Chile. Během cesty zkoumal flóru, faunu a domorodé
	kultury a účastnil se výprav až k Aljašce a Austrálii.
</p>
<p>
	Po návratu do Jižní Ameriky se usadil v Bolívii, kde pokračoval ve výzkumech a objevil Viktorii
	královskou, největší leknín světa. Založil výrobnu hedvábí, experimentoval s chemickými procesy a
	vedl rozsáhlou korespondenci s evropskými vědci, včetně Alexandera von Humboldta. Zemřel v
	Cochabambě na cévní mozkovou příhodu a byl pohřben v místním františkánském klášteře.
</p>
<h1>Etnografické sbírky:</h1>
<p>
	Haenke byl první příchozí z českých zemí na území dnešní Aljašky. Při každém přistání se zabýval
	sbíráním botanických vzorků pro své herbáře. V zálivu Yakutat na Aljašce mu ale rostlinstvo
	připadalo natolik podobné evropskému, že se raději zaměřil na kulturu místních kmenů. Zde je
	seznam artefaktů etnografické sbírky Tadeáše Haenkeho z roku 1791:
</p>
<h2>Tlingitové (Aljaška, Yakutat Bay)</h2>
<p>
	<b>Čelenka „Medvědí uši“</b> – byla vyrobena z medvědí kůže, pravděpodobně z amerického černého
	medvěda (Ursus americanus). Sloužila jako znak náčelnické hodnosti nebo jako šamanská maska při
	duchovních bojích. Je zdobená stylizovanými motivy medvědího ducha a mořského tvora.
</p>
<p>
	<b>Klobouk</b> – byl vyroben z pevně spleteného kořene smrku, díky čemuž je voděodolný. Používali
	ho náčelníci k prezentaci svého rodového znaku. Je dekorován motivem bobra a součástí vzoru jsou
	soustředné diamanty a malované oči a ústa.
</p>
<p>
	<b>Košíky</b> – mají většinou kónický tvar a ploché dno, jeden má neobvyklý lahvovitý tvar. Jsou
	vodotěsné a mohly být používány k vaření pomocí horkých kamenů. Byly vyrobeny z kořene smrku a
	zdobeny falešnou výšivkou z barvené trávy.
</p>
<p>
	<b>Hra s cedrovými dřívky</b> – obsahuje 45 cedrových dřívek s červenými a černými kroužky. Hráči
	hádali, které dřívko je bez označení.
</p>
<p>
	<b>Modely kánoí</b> – jsou vyrobeny ze dřeva a natřeny černou barvou. Pravděpodobně sloužily jako
	pamětní předměty nebo hračky z konce 18. století.
</p>
<p>
	<b>Dřevěné rytiny („helmy“)</b> – představují čtyři rodové znaky: Slunce, Vlka, Lachtana a Orla.
	Mohly být miniaturami válečných helem nebo součástí ceremoniálních holí.
</p>
<p>
	<b>Dřevěná miska</b> – je ceremoniální nádoba vyřezaná do tvaru mýtické velryby. Používala se při
	potlačích (slavnostech) k podávání ryb a tuleního oleje.
</p>
<h2>Nutkové (Vancouver Island, Kanada)</h2>
<p>
	<b>Rybářské háčky</b> – mají zahnutý tvar typický pro obyvatele severozápadního pobřeží. Jsou
	vyrobeny z tisu, s kostěnými hroty a svázány cedrovým dřevem. Používaly se k lovu platýsů.
</p>
<h2>Čumašové (Kalifornie, Monterey)</h2>
<p>
	<b>Spirálovitě splétaný tác na jídlo a košík</b> – byly vyrobeny z rákosu Juncus, typického pro
	Čumaše. Používaly se k přípravě žaludové mouky. Haenke je pravděpodobně získal při zastávce
	expedice v Monterey.
</p>
