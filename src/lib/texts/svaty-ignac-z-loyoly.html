Svatý Ignác z Loyoly|Portrét Ignáce z Loyoly od neznámého autora, exponát zapůjčen ze sbírky MeisterDrucke|Autor textu: Matěj Hochman
<p>
	Duchovní otec a spoluzakladatel Tovaryšstva Ježíšova (lidově jezuiti), jeden z největších
	křesťanských mystiků. Vyvinul metodu duchovních cvičení – exercicií, které mají sloužit k očistě
	ducha. Narodil se do urozené baskické rodiny (nejmladší ze 13 dětí). Vyrostl z něj zdatný rytíř.
	Jako páže sloužil na dvoře španělského krále Ferdinanda Aragonského a stal se členem osobní stráže
	navarrského místokrále Antonia Manriqueho de Lara. Poté vstoupil do armády, kde při bitvě utrpěl
	vážné zranění nohy. Při léčbě na otcově hradě si krátil čas čtením knih o Ježíši Kristu a životu
	svatých. To ho vedlo k rozhodnutí oddat se duchovnímu životu. Během léčení začal s exerciciemi
	(duchovními cvičeními). Podle Ignáce jsou exercicie zápisy z jeho vlastních duchovních zkušeností.
	Tyto exercicie převzal Řád jezuitů a následně další řády. Vedení exercicií vedlo k důležitým
	katolickým reformám. Po návštěvě Svaté země se odebral do benediktínského kláštera Montserrat, kde
	začal svou duchovní kariéru. Pak se odebral do Manresy, kde žil jako chudý mnich. Zde vznikl náčrt
	<i>Exercicie</i>. V roce 1523 opustil Manresu a hodně cestoval, stal se „poutníkem s holí“. Roku
	1526 se rozhodl, že se stane knězem a dal se na latinskou školu v Barceloně. Po studiích ve
	Španělsku studoval také ve Francii, kde nakonec získal titul magistra filosofie. Během svých
	studií šířil své ideje a poskytoval studentům exercicie.
</p>
<p>
	V roce 1534 se svými „přáteli v Pánu“ založili Societas Jesu neboli Řád Jezuitů. Úmyslem řádu bylo
	vést sociální a misionářskou činnost, jít tam kam je papež pošle. Řád spojoval mystiku a vojenskou
	kázeň. Jeden z hlavních příkazů byl příkaz poslušnosti nadřízenému. Celý řád byl zcela podřízen a
	plně ke službám papeži.
</p>
<p>
	Roku 1540 vydal papež bulu – zakládací listinu Řádu jezuitů. Dal jim svolení ke svěcení na kněze.
</p>
<p>
	Hlavní heslo jezuitů bylo: <i>Omnia ad maiorem Dei gloriam.</i> V překladu
	<i>Vše pro větší slávu Boží.</i> Roku 1552 byl sepsán tzv. konstituční řád ve španělštině. Ignác z
	Loyoly napsal modlitbu Duše Kristova. Roku 1609 byl svatý Ignác blahoslaven a roku 1622
	svatořečen.
</p>
